Hlavním cílem této diplomové práce bylo zodpovědět otázku, zda je jazyk Ruby vhodný pro zařazení do výuky. Celá práce byla zpracovávána v kontextu Vysoké školy ekonomické v Praze (VŠE) a tak by cíl práce mohl být stanoven ještě v užším významu. Bylo by vhodné zařadit jazyk Ruby mezi vyučované programovací jazyky na VŠE? Ani na konci celého textu, není tato otázka snadno zodpověditelná. Důvodem je fakt, že k problému je možné přistupovat z několika různých hledisek. Otázka, zda by mělo smysl jazyk Ruby zařadit do výuky je sama o sobě velice široká, tím pádem nesnadno uchopitelná, a je potřeba otázku doplnit o další omezující podmínky.

První klíčovou otázkou je, zda by mělo smysl, zařadit Ruby jako primárně vyučovaný jazyk pro studium informatiky na VŠE. Cílem VŠE by nemělo být vychovávat ze studentů programátory. Tím by VŠE suplovala obor informatika, který je vyučován na Matematicko-fyzikální fakultě Univerzity Karlovy nebo na Českém vysokém učení technickém na Elektrotechnické fakultě. Cílem VŠE by mělo být vychovávat ze studentů manažery informatiky, kteří mají o programování dostatečné povědomí pro výkon své manažerské pozice. Podíváme-li se na problém výběru vhodného programovacího jazyka touto optikou, vychází nám, že vhodný programovací jazyk nemusí být nutně ten nejrozšířenější, ale spíše ten, který na studenty klade co nejmenší vstupní nároky pro pochopení daného oboru.

Vezmeme-li v úvahu možnost, že cílem VŠE je poskytnout studentům dostatečné vzdělání, aby se z nich stali programátoři, je nutné pracovat se zcela jinými argumenty. Prvním z nich je určitě rozšířenost daného jazyka. Nemá smysl učit studenty jazyk, který se v praxi používá pouze ve velmi malé míře. Ruby dosahuje na indexu TIOBE hodnot kolem 1,5%, zatímco Java celý žebříček jednoznačně vede. Dalším faktorem, který je třeba brát v potaz, je směřování programátorů po absolvování školy. Má-li být budoucím zaměstnavatelem programátorů z VŠE větší korporace, je důležité se zamyslet nad otázkou jaké programovací jazyky, se ve kterém prostředí používají. Ruby je díky své dynamičnosti a volným syntaktickým pravidlům předurčeno spíše k programování v malých týmech nebo dokonce pro práci ve stylu jednotlivce na volné noze. Práci v Ruby ve větších týmech (10 a více členů) si lze představit pouze s jasně nastavenými pravidly a velkou disciplínou jednotlivých členů týmu. Naopak Java si disciplínu vynucuje sama již ze své podstaty a neklade tím pádem tak velké nároky na programátory.

Pokud by Ruby bylo hodnoceno z hlediska své účelnosti jako jazyk, kterým je možné navázat na studium Javy, vystupují do popředí zejména prvky, které ho od Javy odlišují. Je nutné vyzdvihnout zejména možnost kombinovat v Ruby více druhů paradigmat. Ruby kromě imperativního stylu umožňuje alespoň částečné využití prvků převzatých z funkcionálního programování. Tento prvek je důležitý zejména kvůli tomu, že pootvírá dveře k funkcionálním jazykům, které se běžně nevyučují, a také proto, že nutí programátory přemýšlet zcela odlišným způsobem. Tento prvek může být zajímavý zejména pro výchovu studentů jako manažerů informatiky, kterým se otevírají další obzory a rozšiřují si tak svůj přehled.

Jak je vidět zařazení jazyka Ruby do výuky programovacích jazyků na VŠE má své opoctatněné pro i proti. Vždy záleží, z jakého úhlu pohledu se na danou otázku díváme a dle jakých faktorů sestavujeme své hodnocení. Autor této práce zastává názor, že nejvhodnějším řešením by byl kompromis. Využít rozšířenosti Javy, její celosvětové popularity a zkušeností, které byly získány při její výuce na VŠE, a zkombinovat to s novými trendy, v nichž se začínají čím dál více prosazovat dynamické skriptovací jazyky umožňující práci ve větší míře abstrakce. Logickým řešením pak je zůstat na platformě Java, ale jako programovací jazyk začít vyučovat Groovy.

Při zpracování práce pojednávající o programování je celkem očekávané, že kromě klasického textu práce nabídne praktický výstup v podobě programového kódu, který slouží k demonstraci probírané problematiky. Prvním způsobem, kterým je možno tento úkol pojmout, je tvorba komplexního příkladu prostupujícího skrze celou práci. Tento postup je velice náročný na vymyšlení takové aplikace, na které by bylo možné demonstrovat všechny zamýšlené programátorské postupy a techniky. Navíc je téměř nemožné vymyslet v rámci velké aplikace příklady, které by nepůsobily uměle a nevyvolávaly dojem odtrženosti od reality. Z výše zmíněných důvodů se proto v této práci vyskytuje pouze pár příkladů, které prostupují skrze více kapitol. Dominují příklady, které se zaměřují pouze na postihnutí vysvětlované problematiky. Jednoúčelovost příkladů umožnila, aby byly co možná nejvíce názorné, výstižné a současně neztrácely nic na své srozumitelnosti.

Kromě kódu sloužícího jako doprovodný materiál k probíraným tématům, práce obsahuje ještě jeden praktický výstup. Jedná se o webovou aplikaci, jejíž existence je zmíněna již v první kapitole. Čtenáři je tak poskytnuta možnost volby, kdy si může zvolit, který způsob zpracování je mu pro čtení a studium práce komfortnější. Vznik aplikace ale nebyl motivován pouze možností poskytnout text práce v podobě webových stránek. Hlavní motivací pro vytvoření interaktivní podoby tohoto textu, byla jednak snaha poskytnout čtenáři obrázek ucelené aplikace napsané v jazyku Ruby s využitím zmiňovaných programátorských technik, tak v neposlední řadě touha poskytnout čtenáři možnost ihned si nabyté znalosti vyzkoušet a rychleji osvojit. Kromě textu práce je tak v rámci aplikace čtenáři poskytnut interaktivní interpret jazyka Ruby, který ihned vyhodnotí všechny zadané příkazy a výstup vypíše na obrazovku. Webová aplikace se tak snaží řešit problém většiny učebnic programování, kdy čtenář nemá možnost získat okamžitou zpětnou vazbu na své čerstvě nabyté znalosti. 

Tato diplomová práce zdaleka nepokryla a nevyčerpala celé téma a otvírá mnoho cest, kterými by bylo možno na danou problematiku navázat. Jednou z nich by mohla být práce, která by obecně pojednávala o studiu a výuce programovacích jazyků z hlediska vnímání člověka (kognice) se zaměřením na metodologii výuky. V rámci VŠE se nabízí spolupráce s katedrou psychologie a sociologie řízení na podnikohospodářské fakultě. Studium programování a programovacích jazyků je natolik specifické, že by metodologie výuky mohla být stavěna s ohledem, jak na vyučovaný předmět, tak na studenty, kteří jej absolvují.

Druhý možný způsob, kterým by na práci šlo navázat je techničtějšího rázu, a sice zpracovat téma, které by pojednávalo o nástrojích, jež jsou v jazyce Ruby napsány. Zřejmě by se jednalo zejména o frameworky pro vývoj webových aplikací. Hlavní důraz by pak mohl být zaměřen zejména na Ruby on Rails, díky kterému se Ruby dostalo do povědomí odborné veřejnosti po celém světě.

Práce byla zpracovávána na půdě ekonomicky zaměřené vysoké školy a proto třetí směr, kterým by bylo možné navázat, je ekonomicko-manažerský. Ruby a zejména Ruby on Rails deklarují svou vysokou efektivitu a rychlost vývoje. Bylo by určitě zajímavé zpracovat práci nebo případovou studii pojednávající o efektivitě vývoje v Ruby oproti jiným programovacím jazykům. Zpracování by mohlo brát v úvahu zejména robustnost projektu a velikost programátorského týmu.