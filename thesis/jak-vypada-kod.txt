*„Kód, kterému rozumí počítač, umí napsat každý trouba. Dobří programátoři píší kód, kterému rozumí lidé“*, toto je myšlenka Martina Fowlera [[Fowler1999]](/diplomova-prace/pouzita-literatura#sections), se kterou se nedá jinak než souhlasit. Navíc přesně vystihuje to, v čem se Ruby programátoři liší od ostatních. V celé komunitě je totiž vidět snaha o to, aby kód, který programátor napíše, byl na jedné straně co nejkratší a na straně druhé co nejsrozumitelnější. To samozřejmě není pouze otázka programátorů, ale také jazyka, který k podobnému stylu vyjadřování poskytuje vhodné nástroje.